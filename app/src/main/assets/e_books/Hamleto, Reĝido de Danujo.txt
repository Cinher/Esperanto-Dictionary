The Project Gutenberg EBook of Hamleto, by William Shakespeare

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.net


Title: Hamleto
       Reghido de Danujo

Author: William Shakespeare

Translator: L. L. Zamenhof

Release Date: August 31, 2011 [EBook #37279]

Language: Esperanto

Character set encoding: UTF-8

*** START OF THIS PROJECT GUTENBERG EBOOK HAMLETO ***




Produced by Andrew Sly, David Starner and the Online
Distributed Proofreading Team at http://www.pgdp.net (This
book was produced from scanned images of public domain
material from the Google Print project.)






Kolekto Esperanta Aprobita de D-o Zamenhof


W. SHAKESPEARE

HAMLETO

REĜIDO DE DANUJO


TRAGEDIO EN KVIN AKTOJ

TRADUKIS

L. ZAMENHOF


KVARA ELDONO


FRANCUJO.--HACHETTE ET Cie, _PARIS_.

  ANGLUJO.--«REVIEW of REVIEWS», _LONDON_.
  DANUJO.--ANDR.-FRED. HÖST & SÖN, _KJOBENHAVN_.
  GERMANUJO.--MOLLER & BOREL, _BERLIN_.
  HISPANUJO.--J. ESPASA, _BARCELONA_.
  ITALUJO.--RAFFAELLO GIUSTI, _LIVORNO_.
  POLUJO.--M. ARCT, _WARSZAWA_.
  SVEDUJO.--ESPERANTO FÖRENING, _STOCKHOLM_.



PERSONOJ:

  Klaŭdio, reĝo de Danujo.
  Hamleto, filo de la estinta kaj nevo de la nuna reĝo.
  Gertrudo, reĝino de Danujo, patrino de Hamleto.
  Polonio, eminenta kortegano.
  Ofelio, filino de Polonio.
  Horacio, amiko de Hamleto.
  Laerto, filo de Polonio.
  Voltimand     }
  Kornelio      }
  Rosenkranz    }  korteganoj.
  Güldenstern  }
  Osrik         }
  Pastro.
  Marcello     }
  Bernardo     }  oficiroj.
  Francisko, soldato.
  Reinhold, servanto de Polonio.
  Fortinbras, reĝido de Norvegujo.
  La spirito de la patro de Hamleto.
  Kapitano.
  Nobelo.
  Ambasadoro.
  Aktoroj.
  Servanto.

Sinjoroj kaj sinjorinoj de la kortego, oficiroj, soldatoj, ŝipanoj,
tombistoj, kurieroj kaj popolanoj.

La agado havas lokon en Elsinoro.




HAMLETO

REĜIDO DE DANUJO




AKTO I


SCENO I

Teraso antaŭ la palaco. Francisko staras sur la posteno; Bernardo venas.

BERNARDO

  He! Kiu?

FRANCISKO

           Halt'! Respondu: kiu iras?

BERNARDO

  La reĝo vivu!

FRANCISKO

                 Ĉu Bernardo?

BERNARDO

                               Jes!

FRANCISKO

  Vi akurate venis al la servo!

BERNARDO

  Dekdua horo sonis. Iru dormi.

FRANCISKO

  Mi dankas. La malvarmo estas tranĉa,
  Kaj mi min sentas nun ne tute bone.

BERNARDO

  Ĉu ĉio estis orda kaj trankvila?

FRANCISKO

  Eĉ mus' ne preterkuris.

BERNARDO

                           Bonan nokton!
  Se vidos vi Marcellon, Horacion,
  Kolegojn miajn, rapidigu ilin!

FRANCISKO

  Jen, ŝajnas, ili. Haltu! Kiu iras?

(Horacio kaj Marcello venas.)

HORACIO

  Amikoj de la lando.

MARCELLO

                      Kaj de l' reĝo.

FRANCISKO

  Nu, bonan nokton!

MARCELLO

                    Bonan al vi dormon!
  Vin kiu anstataŭas nun?

FRANCISKO

                           Bernardo.
  Li gardas nun. Adiaŭ! (Foriras.)

MARCELLO

                                     He! Bernardo!

BERNARDO

  Ĉu Horacio?

HORACIO

               Peco de li mem.

BERNARDO

  Salut' al vi, Marcello, Horacio!

HORACIO

  Ĉu la apero nun denove venis?

BERNARDO

  Nenion vidis mi.

MARCELLO

                   Jen Horacio
  Parolas, ke ĝi estas nur imago,
  Ne kredas li pri la fantom' terura,
  Kiun ni vidis jam la duan fojon.
  Kaj tial mi lin tien ĉi invitis,
  Ke li kun ni maldormu nunan nokton
  Kaj, kiam la fantomo reaperos,
  Li vidu kaj kun la fantom' parolu.

HORACIO

  He, babilaĵo! Kredu, ĝi ne venos.

BERNARDO

  Sidiĝu do, kaj provos mi denove
  Ataki per rakont' orelon vian,
  Ke ĝi forĵetu sian obstinecon
  Kaj kredu, kion ni du fojojn vidis.

HORACIO

  Nu, mi konsentas. Bone, ni sidiĝu,
  Kaj vi rakontu.

BERNARDO

                  En la lasta nokto,
  En la momento, kiam tiu stelo
  Tre luma, kiun vidas vi, en sia
  Kurado trans arkaĵo la ĉiela
  En tiu sama loko, kiel nun,
  Troviĝis, tiam ni--mi kaj Marcello--
  Ekvidis...

MARCELLO

  Haltu! Jen ĝi mem aperas!

(Montras sin spirito en armaĵo.)

BERNARDO

  Li mem, li mem, mortinta nia reĝo!

MARCELLO (al Horacio)

  Vi estas instruita, Horacio,
  Parolu vi kun li!

BERNARDO

                    Ĉu ne simila
  Li estas al la reĝo? Diru mem!

HORACIO

  Jes, jes! Li mem! Mi miras, timas, tremas.

BERNARDO

  Li volas, ke kun li oni parolu.

MARCELLO

  Parolu, Horacio!

HORACIO (al la spirito).

                   Kiu estas
  Vi, kiu vagas en la nokta horo
  En la majesta nobla eksteraĵo
  De la mortinta reĝo de Danujo?
  Mi vin petegas per ĉielo: diru!

MARCELLO

  Li estas ofendita.

BERNARDO

                     Li foriras.

HORACIO

  En nomo de ĉielo! Restu! Diru!

(La spirito foriras.)

MARCELLO

  Li iris for, respondi li ne volis.

BERNARDO

  Ha, Horacio, kio al vi estas?
  Vi estas pala, tremas? Ĉu ne pli,
  Ol sonĝo estas tiu ĉi apero?

HORACIO

  Per Dio! Mi ne povus tion kredi,
  Se mi ne vidus ĝin per miaj propraj
  Okuloj.

MARCELLO

          Ne simila al la reĝo?

HORACIO

  Ne malpli multe, ol vi al vi mem.
  Jes, ĝuste tian portis li armaĵon
  En la batalo kontraŭ la Norvegoj,
  Li ĝuste tian vidon havis, kiam
  Li en kolero sian pezan glavon
  En la glacion batis. Strange!

MARCELLO

                                Tiel
  Li jam du fojojn kun minaca vido
  Aperis antaŭ ni en sama horo.

HORACIO

  Ne povas mi precize ĝin klarigi;
  Sed la apero, kiom mi komprenas,
  Al nia land' malbonon antaŭdiras.

MARCELLO

  Ĉu ne militon? Ĉu vi scias, kial
  Nun gardoj ĉie staras, pafilegoj
  Nun estas pretigataj ĉiam novaj,
  El l' eksterlando venas bataliloj,
  Rapide ŝipoj estas konstruataj
  En granda nombro, kaj eĉ en dimanĉoj
  Ne ĉesas la prepara laborado?
  El kia kaŭzo tiu rapidado
  Kaj laborad' en tago kaj en nokto?
  Ĉu povas iu diri?

HORACIO

                     Jes, mi povas,--
  Almenaŭ tiom, kiom mi ĝin aŭdis.
  La lasta reĝo, kies la figuro
  Ĵus antaŭ ni aperis, estis iam
  Vokita--vi ĝin scias--al batalo
  De la Norvega reĝo Fortinbras.
  Hamleto, nia brava, glora reĝo,
  En la batalo venkis Fortinbrason.
  Laŭ la kontrakto antaŭsigelita
  Kaj sankciita de la rajt' kaj moro
  Post morto de l' venkita Fortinbras
  La tuta lando de l' venkita reĝo
  Transiris en posedon de l' venkinto.
  Se la venkinto estus Fortinbras,
  Al li transiri devus nia lando.
  Sed nun la juna fil' de Fortinbras,
  Kuraĝigita eble per la morto
  De nia reĝo, amasigis aron
  Da kuraĝuloj kaj aventuristoj
  Por entrepreno, kiun nia regno
  Komprenas bone; lia celo estas:
  Per forta mano de la bataliloj
  Elŝiri nun el nia man' la landon,
  Perditan per batal' de lia patro.
  Kaj tio, kiel ŝajnas, estas kaŭzo
  De niaj prepariĝoj kaj gardado
  Kaj laborado en la tuta lando.

BERNARDO

  Mi pensas ankaŭ, ke la kaŭzo estas
  Nun tio ĉi. Pro tio ankaŭ certe
  Nun vizitadas nokte nian gardon
  Terura la fantomo en armaĵo
  De l' reĝo, kiu kaŭzis la militon.

HORACIO

  Ne! Mi alion timas de l' fantomo!
  En la plej glora temp' de l' granda Romo,
  Ĵus antaŭ la pereo de Cezaro,
  Mortintoj sin ellevis el la tomboj.
  Kaj promenadis tra la urbaj stratoj;
  Kaj steloj kun teruraj fajraj vostoj,
  Kaj sanga roso, makulita suno,
  Mallumigita luno,--ĉio tio
  Aperis tiam kiel antaŭsignoj
  De granda malfeliĉo. Tiel ofte
  Antaŭ la veno de renversoj grandaj
  Sin montras strangaj teruraj signoj
  En la naturo. Al ni ankaŭ certe
  Nun la ĉielo sendas tian signon...

(La spirito denove aperas.)

HORACIO

  Sed ha! denove li aperas! Nepre
  Mi nun kun li parolos, se eĉ morto
  Al mi per ĝi minacos! Halt', fantomo!
  Se voĉon vi posedas kaj parolon,--
  Parolu! Se per ia bona faro
  Al vi trankvilon povas mi alporti,--
  Parolu! Se danĝero al la lando
  Minacas kaj ankoraŭ estas eblo
  La landon antaŭsavi,--ho, parolu!
  Kaj se en via vivo vi kolektis
  Trezorojn kaj enfosis en la teron
  Kaj nun pro ili vagas en la noktoj,--
  Parolu! Diru! Restu kaj respondu! (Koko krias).
  Haltigu ĝin, Marcello! Ĝi foriras!

MARCELLO

  Ĉu piki lin per mia halebardo?

HORACIO

  Jes, piku lin, se li ne volas stari!

BERNARDO

  Jen ĝi!

HORACIO

            Jen ĝi! Ho, halt'!

MARCELLO

                                Ha, ĝi foriris!

(La spirito foriras).

  Ni lin ofendas! Kontraŭ majesteco
  Ni venas kun sovaĝa atakado!
  Kiel aer' li estas nevundebla,
  Kaj nia atakado estas vana!

BERNARDO

  Li volis jam paroli, sed la koko
  Ekkriis.

HORACIO

           Kaj subite li ektremis,
  Simile al estaĵo pekoplena
  Ĉe krio de teruro. Oni diras,
  La koko, trumpetisto de l' mateno,
  Per sia laŭta, forta, hela voĉo
  El dormo vekas dion de la tago,
  Kaj laŭ la krio de la koko tuj
  El akvo, fajro, tero kaj aero
  Spirito ĉiu, kie ajn li vagas,
  Rapidas hejmen; la fantomo pruvis
  Al ni, ke tio estas ne malvero.

MARCELLO

  Li malaperis ĉe la koka krio.
  Mi aŭdis, ke en nokto Kristonaska,
  En kiu sur la teron venas Kristo,
  La koko krias tra la tuta nokto:
  Kaj ne kuraĝas tiam la spiritoj
  Sin montri, kaj la nokto estas pura,
  La steloj ne minacas, la koboldoj
  Sin kaŝas kaj la sorĉistinoj dormas:
  Ĉar tiel sankta estas tiu nokto.

HORACIO

  Mi ankaŭ aŭdis, kaj mi iom kredas.
  Sed vidu, la mateno purpurvesta
  Leviĝas sur la roson de l' monteto:
  Ni povas jam forlasi la postenon,
  Kaj mi konsilas: tion, kion vidis
  Ni en la nokto, ni rakontu ĉion
  Al la Hamleto juna; ĉar mi ĵuras,
  Ke la spirito, por ni tiel muta,
  Al li parolos. Ĉu konsentas vi,
  Ke ni al li raportu, kiel amo
  Kaj ŝuldo al ni fari ĝin ordonas!

MARCELLO

  Mi petas vin, ni faru ĝin! Mi scias,
  En kia loko ni lin certe trovos. (Ĉiuj foriras).


SCENO II

Salono en la palaco. La reĝo, la reĝino, Hamleto, Polonio, Laerto,
Voltimand, Kornelio, Korteganoj eniras.

REĜO

  Ankoraŭ freŝa estas la memoro
  Pri l' morto de la kara nia frato,
  Al nia kor' konvenus nun funebri,
  Kaj kvazaŭ unu frunto de malĝojo
  La tuta regno devus nun sulkiĝi:
  Sed tamen la prudento necesigas
  Nin venki la naturon; kun malĝojo
  Pri la mortinto ni decidis ligi
  Memoron pri ni mem kaj pri la regno.
  Kaj tial ni kun ĝojo depremita,
  Per unu el l' okuloj plezurante
  Kaj per la dua larmojn verŝegante,
  Kun ĝoj' funebra, plor' edziĝofesta,
  Pesante juste ĝojon kun doloro,
  Edziĝis kun l' edzin' de nia frato,
  Kun la reĝino nia kaj vidvino,
  Heredantino de la glora regno.
  Obeis ni per tio ĉi al via
  Konsilo tre prudenta kaj libera.
  Akceptu nian dankon kaj saluton!
  Kaj nun transiru ni al la aferoj.
  Vi scias, ke la juna Fortinbras,
  Ne respektante dece nian indon,
  Pensante eble nun, ke per la morto
  De nia kara frato renversiĝis
  La ordo kaj la fort' en nia lando,--
  Ekpensis, ke li estas pli potenca
  Kaj ekturmentis nin per la postulo
  Redoni nun al li la tutan landon,
  Perditan de mortinta lia patro
  Laŭ plena rajt' al glora nia frato.
  Ni tial vin kunvokis nun. Aŭskultu
  Decidon nian: Jen ni skribis skribon
  Al l' onklo de la juna Fortinbras--
  Malforta kaj malsana en la lito,
  L' intencon de la nevo li ne scias--
  Ni skribis, ke retenu li la nevon
  De liaj krimaj, arogantaj agoj,
  Ĉar ĉiuj prepariĝoj ja fariĝas
  En lia propra lando kaj popolo.
  Vin, bravaj Voltimand kaj Kornelio,
  Ni sendas kun la skribo kaj saluto
  Al la maljuna estro de l' norvegoj.
  Sed ne ricevas vi la rajton trakti
  Kun la norvego pli, ol en mezuro
  De tio, kion ĵus ni al vi diris.
  Adiaŭ, kaj per rapideco montru
  Al ni fervoron vian!

KORNELIO kaj VOLTIMAND.

                       Kredu, reĝo,
  Fidele ni plenumos la ordonon.

REĜO

  Ne dubas ni pri ĝi. Feliĉan vojon!

(Voltimand kaj Kornelio foriras.)

  Kaj nun, Laerto, al l' afero via!
  Vi diris, ke vi peti ion volas!
  Pri kio ajn prudenta vi al ni
  Parolos, viaj vortoj ne perdiĝos.
  Volonte ni plenumos vian peton.
  Ne pli obea estas kap' al koro,
  Ne pli servema mano al la buŝo,
  Ol la Danuja tron' al via patro.
  Sciigu nin pri la deziro via.

LAERTO

  Mi petas vin, permesu al mi, reĝo,
  Reiri nun Francujon. Mi volonte
  El tie venis tien ĉi, por fari
  La servon mian ĉe l' kronado via;
  Sed nun, jam plenuminte mian ŝuldon,
  Sopiras mi denove al Francujo,
  Kaj nun de vi permeson mi petegas.

REĜO

  Ĉu via patro ĝin permesas? Kion
  Al tio diras Polonio?

POLONIO

                        Reĝo!
  Li eldevigis la permeson mian
  Per ne ĉesanta ripetado, tiel,
  Ke fine mi al lia peto donis
  Sigelon mian. Nun por li mi petas
  Permeson vian, via reĝo moŝto.

REĜO

  Mi liberigas vin. Nun via tempo
  Libere estas al dispono via.--
  Kaj nun al vi mi turnas min, Hamleto,
  Vi, kara nevo, kara filo mia!

HAMLETO (flanken).

  Sed certe tute fremda per la koro!

REĜO

  Ankoraŭ ĉiam nuboj sur la frunto?

HAMLETO

  Ho, ne! Mi staras ja antaŭ la suno!

REĜINO

  Forĵetu la doloron, kara filo,
  Amikan frunton montru al la reĝo.
  Ne serĉu kun palpebroj mallevitaj
  Eterne vian patron en la polvo.
  Vi scias ja: la leĝoj de l' naturo
  Ne estas refareblaj! Kio vivas,
  Necese devas iam morti. Vivo
  Eterna post la tombo nur ekzistas.

HAMLETO

  Ho, jes, reĝino, ĉiuj devas morti.

REĜINO

  Nu kial do la morto de la patro
  Al vi ekŝajnis tiel eksterorda?

HAMLETO

  Ekŝajnis? Ne, ĝi estas, ho, patrino.
  Ne mia nigra vesto, nek la ĝemoj,
  Nek la okuloj plenaj de larmaro,
  Nek la funebra vido de l' vizaĝo,
  Nek ĉiuj moroj de senkonsoleco
  Min vere montras. Ĉio estas ŝajno.
  Funebron estas tre facile ludi.
  L' efektivaĵon portas mi interne;
  Eksteraj gestoj estas ja nur vestoj.

REĜO

  Tre bela kaj laŭdinda estas via
  Malĝojo pri la patro la mortinta.
  Sed sciu, ankaŭ via patro perdis
  La patron sian, tiu--ankaŭ sian.
  La filo, laŭ la ŝuldo de infano,
  Funebri devas kelkan tempon. Tamen
  Obstine kaj sen ia fino plendi,--
  Agado tia estas granda peko
  Kaj tute ne konvenas al la viro.
  Ribel' ĝi estas kontraŭ la ĉielo,
  Signo de kor' sovaĝa kaj senbrida,
  De kapo nematura kaj malforta.
  Pri kio ĉiu scias, ke fariĝi
  Ĝi devis; kio estas tute simpla,
  Plej ordinara fakto en la mondo:
  Pro kia kaŭzo tion ĉi obstine
  Alpreni al la koro? Fi, ĝi estas
  Pekado kontraŭ Dio kaj naturo,
  Pekado kontraŭ la mortinto mem;
  Malsaĝo antaŭ pura la prudento,
  Kiu predikas: «patroj devas morti»,
  Kaj kiu ĉiam, de l' mortint' unua
  Ĝis nuna tempo, diras kaj ripetas:
  «Ĝi devas tiel esti!»--Mi vin petas,
  Forĵetu la doloron la sencelan
  Kaj vidu patron en persono nia;
  La mondo sciu, ke al nia trono
  Vi estas la sendube plej proksima,
  Kaj, kiel plej amanta el la patroj,
  Mi portas por vi amon plej varmegan
  En mia koro. Ke vi nun reiru
  Al la lernejo alta Vittenberga,
  Ni tion ne dezirus; ni vin petas,
  Vi restu apud ni, amata nevo,
  Unua kortegano, kara filo.

REĜINO

  Vi ne rifuzu al patrino via:
  Mi petas vin, Hamleto, restu hejme.

HAMLETO

  Al vi obei estas mia ŝuldo.

REĜO

  Jen tio estas bele respondita.
  Mi ĝojas, ke vi restas. Nun, reĝino,
  La propravola cedo de Hamleto
  Plenigas mian koron je plezuro;
  Kaj tial ni aranĝos nun festenon,
  Kaj kune kun la sono de l' pokaloj
  La pafilegoj tondru; ĉiun fojon,
  Kiam la reĝo levos la pokalon,
  De l' tero tondro iru al ĉielo,
  Tra l' mondo ĝojon disportante.--Venu!

(La reĝo, reĝino, Laerto kaj korteganoj foriras).

HAMLETO

  Ho, kial ne fandiĝas homa korpo,
  Ne disflugiĝas kiel polv' en vento!
  Sin mem mortigi kial malpermesis
  La Plejpotenca! Dio mia granda!
  Ho, kiel bestaj kaj abomenindaj
  Aperas ĉiuj agoj de la mondo!
  Fi, fi! Ĝardeno plena de venenaj
  Malbelaj herboj, ĉie senescepte!
  Apenaŭ pasis du monatoj! Ne!
  Nur ses semajnoj! Tia granda homo!
  Se lin kompari kun la nuna reĝo,
  Li estis Apolono ĉe Satiro!
  Kaj tiel amis li patrinon mian,
  Ke al la vento eĉ li ne permesis
  Vizaĝon ŝian tuŝi! Ho, ĉielo!
  Ho tero! Ĉu forgesi estas eble?
  Kaj ŝi ja lin pasie tiel amis!
  Kaj tamen nun post kelke da semajnoj...
  Pri tio mi ne volas eĉ ekpensi!
  Malforto! via nom' estas: virino!
  Monato! Ŝi ankoraŭ ne eluzis
  La ŝuojn, kiujn portis ŝi, irante
  Funebre post la ĉerk' de mia patro,
  Verŝante larmojn kvazaŭ per riveroj.
  Ho Dio mia! Besto senprudenta
  Malĝojus ja pli longe! Nun edzino
  De mia onklo, frat' de mia patro,
  Sed ne simila pli al mia patro,
  Ol mi al Herkuleso! Nur monato!
  La signoj de mensogaj ŝiaj larmoj
  Ankoraŭ de l' vizaĝ' ne malaperis,--
  Ŝi estas jam edzino de alia!
  Ho, malbenita rapideco flugi
  En kriman liton, liton de adulto!
  Ne bonon ĝi alportos! Tamen krevu
  Kor' mia, sed silentu mia buŝo!

(Horacio, Bernardo kaj Marcello venas.)

HORACIO

  Salut' al la reĝido!

HAMLETO

                        Ha, mi ĝojas
  Vin vidi! Se memoro min ne trompas,
  Vi estas Horacio?

HORACIO

                    Jes, reĝido.
  Kaj ĉiam tute preta al vi servi.

HAMLETO

  Ne nomu min «reĝido», sed «amiko».
  Sed kial vi forlasis Vittenbergon?

(Al Marcello)

  Marcello?

MARCELLO

            Jes, reĝido.

HAMLETO

                          Mi tre ĝojas
  Revidi vin.
    (Al Horacio) Sed diru serioze,
  Por kio vi forlasis Vittenbergon?

HORACIO

  De maldiligenteco, ho, reĝido.

HAMLETO

  Al malamiko via ne permesus
  Mi tion diri, kaj vi vane penas
  Kredigi min, ke tio estas vero.
  Mi scias, vi ne amas sen laboro
  Vagadi. Kion tie ĉi vi faras?
  Ĉu trinki vi ankoraŭ volas lerni?

HORACIO

  Mi alveturis al la enterigo
  De via patro.

HAMLETO

                Ha, ne moku min,
  Kolego; diru, ke vi alveturis
  Al fest' edziĝa de patrino mia!

HORACIO

  Jes, vero, princ', la dua baldaŭ sekvis
  Post la unua.

HAMLETO

                Vidu, mia kara,--
  Afero simpla de ekonomio:
  De l' fest' funebra restis multaj manĝoj,--
  Por ke la manĝoj vane ne pereu,
  Edziĝon fari oni nun rapidis.
  Ho, pli volonte mi en la infero
  Renkontus malamikon plej malbonan,
  Ol tagon tiun ĉi alvivi! ŝajnas
  Al mi, ke mi la patron mian vidas...

HORACIO

  Ha, kie?

HAMLETO

           En l' okuloj de l' animo.

HORACIO

  Mi konis lin, li estis brava reĝo.

HAMLETO

  Li estis homo en plej pura senco.
  Al li similan ni neniam vidos.

HORACIO

  Reĝido, al mi ŝajnas, ke mi vidis
  Lin en la lasta nokto.

HAMLETO

                         Vidis? Kiun?

HORACIO

  La reĝon, vian patron, mia princo.

HAMLETO

  La reĝon? Mian patron?

HORACIO

                          Trankviligu,
  Reĝido, por momento vian miron
  Kaj elaŭskultu, kion mi raportos
  Pri mirindaĵo, kies la verecon
  Atestos ambaŭ tiuj ĉi kolegoj.

HAMLETO

  Pro Dio, ho, rakontu pli rapide!

HORACIO

  Du noktojn al Marcello kaj Bernardo
  Aperis ĝi: postene ili staris,--
  Kaj jen en noktomeza silentego
  Aperas antaŭ ili ia ombro,
  Simila tute al patro via,
  Armita de la kapo ĝis piedoj;
  Per paŝo serioza kaj majesta,
  Ne rapidante, ĝi sin preterŝovas;
  Tri fojojn ĝi ripetas sian marŝon
  Antaŭ la teruritaj oficiroj,
  Proksime tiel, ke per halebardo
  Ĝin ili povus tuŝi. Dispremitaj
  De granda timo, ili mute staras
  Kaj eĉ ne provas ion ekparoli.
  Pri la aper' mistera kaj terura
  Al mi ili rakontis. Mi kun ili
  En la sekvanta tria nokto gardis,
  Kaj jen tre vere en la sama horo,
  Pri kiu ili diris, en la sama,
  Perfekte tiu sama maniero
  Aperis la fantomo. Vian patron
  Mi konis,--la fantom' al li similis,
  Kiel de l' sama akvo gut' al guto.

HAMLETO

  Sed kie ĝi okazis?

MARCELLO

                      Ĝi okazis
  Sur la teras', kie ni staris garde.

HAMLETO

  (al Horacio) Al li parolis vi?

HORACIO

                                 Jes, mia princo;
  Sed li al mi eĉ vorton ne respondis.
  Nur unu fojon ŝajnis, ke li levas
  La kapon kaj moveton ian faras,
  Por ekparoli: sed subite tiam
  Ekkriis laŭte koko la matenon,
  Kaj tuje forrapidis la fantomo
  Kaj malaperis.

HAMLETO

                 Efektive strange!

HORACIO

  Mi ĵuras, ke ĝi estas pura vero!
  Ni ĝin kalkulis kiel nian devon
  Al vi raporti pri l' afero.

HAMLETO

                              Vere,
  Sinjoroj, tio min maltrankviligas.
  Ĉu vi hodiaŭ staros gardon?

ĈIUJ

                                Jes.

HAMLETO

  Kaj, diras vi, li estis en armaĵo?

ĈIUJ

  Jes, princo.

HAMLETO

               De la kapo ĝis piedoj?

ĈIUJ

  De l' kapo ĝis piedoj, nia princo.

HAMLETO

  Kaj sekve la vizaĝon vi ne vidis?

HORACIO

  Levita estis lia viziero,
  Kaj ni tre bone vidis la vizaĝon.

HAMLETO

  Ĉu la rigardo estis malafabla?

HORACIO

  Mieno lia montris pli suferon,
  Sed ne koleron.

HAMLETO

                  Ĉu li estis pala,
  Aŭ ĉu koloron havis en vizaĝo?

HORACIO

  Terure pala.

HAMLETO

               Ĉu li vin rigardis?

HORACIO

  Tre forte.

HAMLETO

             Kial mi kun vi ne estis!

HORACIO

  Por vi l' apero estus tro terura!

HAMLETO

  Tre povas esti. Ĉu li longe restis?

HORACIO

  Apenaŭ centon povus vi kalkuli
  Ĉe nerapida kalkulad'.

MARCELLO kaj BERNARDO

                          Pli longe!

HORACIO

  Almenaŭ tiam, kiam mi ĝin vidis.

HAMLETO

  La barbo estis griza, ĉu ne vere?

HORACIO

  Ĝi estis tia, kiel mi ĝin vidis
  Ĉe lia vivo: duonnigre-griza.

HAMLETO

  Hodiaŭ mi kun vi en nokto staros;
  Denove eble venos la fantomo.

HORACIO

  Ĝi certe venos.

HAMLETO

                   Kaj se ĝi aperos
  En l' eksteraĵ' de mia nobla patro,
  Al ĝi mi ekparolos, se eĉ tuta
  Al mi minacus la infero. Vin
  Mi ĉiujn petas, se ĝis nun silentis
  Vi pri l' apero, tenu ankaŭ plu
  Ĝin en sekreto; kaj al ĉio, kio
  Okazos eble en la nokto, havu
  Okulojn kaj orelojn, sed ne buŝon.
  Per mia amo mi vin rekompencos.
  Adiaŭ do! en la dekdua horo
  Sur la teraso mi vin revizitos.

ĈIUJ

  Al via princa moŝto niaj servoj!

HAMLETO

  Ne, via amo, kiel al vi mia.
  Adiaŭ do! (Horacio, Marcello kaj Bernardo foriras.)
             Spirit' de mia patro
  En bataliloj! Mi supozas ion
  Malbonan. Ho, se venus jam la nokto!
  Ĝis tiam do trankvile! Malbenaĵoj
  Kaj krimoj venas al la lum' de l' tago,
  Se eĉ murego tera ilin kovras. (Foriras).


SCENO III

Ĉambro en la domo de Polonio. Laerto kaj Ofelio eniras.

LAERTO

  Pakaĵo mia estas sur la ŝipo.
  Adiaŭ, fratineto! Se vi havos
  Okazon, ne forgesu al mi skribi
  Pri via farto.

OFELIO

                 Ĉu vi tion dubas?

LAERTO

  Sed pri Hamleto kaj pri lia amo
  Konsilas mi al vi, vi ĝin rigardu,
  Kiel kapricon kaj nur kiel ludon
  De juna sango; bela violeto
  En la printempo: frue elkreskinta,
  Sed ne konstanta,--dolĉa, sed ne daŭra,
  Odoro, ĝuo de momento unu,
  Nenio pli.

OFELIO

             Nenio pli?

LAERTO

                        Jes, tiel
  Vi ĝin rigardu. La natur', kreskante,
  Grandiĝas pli ne sole per la korpo
  Kaj per la forto de la sama sento;
  Kun la kreskado de la tempo ofte
  Ŝanĝiĝas la spirito kaj la servo
  Interne. Nun li eble amas vin;
  Nek trompo nek malico nun makulas
  La virton de l' animo lia: tamen
  Memoru vi, ke en la rango lia
  De sia volo li ne estas mastro.
  Li mem ja estas sklav' de sia stato;
  Ne povas li, kiel la simplaj homoj,
  Por si elekti: de elekto lia
  Dependas farto de la tuta regno,--
  Li tial devas gvidi la elekton
  Per la aprob' kaj voĉo de la korpo,
  Al kiu li mem servas kiel kapo.
  Se li nun diras, ke li amas vin,
  Prudente estas, ke vi al li kredu
  Nur tiom, kiom povas li plenumi
  La vorton sian,--tio estas tiom,
  Kiom permesas la komuna voĉo
  De tuta la Danujo. Ekmemoru,
  En kia grad' honoro via povas
  Suferi, se aŭskultos tro kredeme
  Vi lian kanton, se la koron vian
  Vi perdos kaj al lia persistado
  Malkovros la trezoron vian ĉastan.
  Vi timu ĝin, fratino mia kara,
  Evitu flaman mezon de la amo,
  Atakon kaj atencon de deziro!
  Knabin' plej ĉasta perdis jam modeston,
  Se al la lun' ŝi montris sian ĉarmon.
  Eĉ virto ne evitas kalumnion,
  L' infanojn de printempo ofte mordas
  La verm' ankoraŭ en la burĝoneco,
  Kaj al la frua roso de juneco
  Spiret' venena estas plej danĝera.
  Vin gardu do! Tim' donas garantion.
  Por la juneco ĉie staras retoj.

OFELIO

  La sencon de l' instruo via bona
  Konservos mi, por gardi mian bruston;
  Sed, bona mia frato, vi ne agu
  Simile al la predikistoj, kiuj
  Predikas krutan vojon al ĉielo,
  Dum ili mem senzorge kaj volupte
  Sur flora vojo de gajeco paŝas,
  Mokante pri prediko sia propra.

LAERTO

  Ne timu! Tamen mi tro longe restis.--
  La patro venas jen! (Polonio eniras.)
                      (Al Polonio) Duobla beno
  Sendube duobligas la feliĉon:
  Dank' al okazo mi denove povas
  Adiaŭ al vi diri.

POLONIO

                     Vi ankoraŭ
  La domon ne forlasis? Al la ŝipo!
  La vento blovas helpe al la vojo,
  Kaj oni vin atendas. Nu, akceptu
  Denove mian benon.

(Li metas la manon sur la kapon de Laerto.)

                     Kaj memoru
  Regulojn, kiujn mi al vi instruis:
  Ne ĉian penson metu sur la langon,
  Ne donu tuj al ĉia penso faron.
  Afabla estu, sed ne tro kredema.
  Al la amiko saĝe elektita
  Kunforĝu vin en fera fideleco,
  Sed gardu vian manon de la premo
  De ĉiu renkontota bona frato.
  Vi gardu vin de ĉia malpaciĝo;
  Se vi ĝin ne evitos,--tiam agu
  Fortike, ke la malamik' vin timu.
  Al ĉiu servu per orelo via,
  Sed ne al ĉiu servu per la buŝo.
  Konsilojn ĉiam prenu vi de ĉiu,
  Sed propran juĝon en la kapo tenu
  Laŭ via mon' mezuru vian veston,
  Sed ĉio estu takta kaj konvena;
  Vin vestu bone, sed ne kiel dando:
  Laŭ vest' ekkonas oni ofte viron,
  La homoj altastataj en Francujo
  En tiu punkto estas tre zorgemaj.
  Ne prenu prunte kaj ne prunte donu:
  Per pruntedono ofte oni perdas
  Krom sia havo ankaŭ la amikon,
  Kaj pruntepren' kondukas al ruino
  De la mastraĵo. Antaŭ ĉio estu
  Fidela al vi mem,--de tio sekvos,
  Ke vi ne estos ankaŭ malfidela
  Al la aliaj homoj. Nun adiaŭ,
  Kaj mia beno vin akompanadu!

LAERTO

  Adiaŭ, mia patro kaj sinjoro!

POLONIO

  Jam tempo. Iru, oni vin atendas.

LAERTO

  Adiaŭ, Ofelio, kaj memoru
  Pri tio, kion diris mi al vi!

OFELIO

  Mi bone ŝlosis ĝin en mia kapo,
  Kaj la ŝlosilon mi al vi fordonas.

LAERTO (al Polonio kaj Ofelio)

  Adiaŭ! (Foriras.)

POLONIO

          Kia estas la konsilo,
  Pri kiu li parolis?

OFELIO

                      Pri Hamleto,
  Pri la reĝido.

POLONIO

                  Ha, jes, ĝustatempe!
  Mi aŭdis, ke en lasta temp' Hamleto
  Al vi komencis montri amikecon
  Kaj ke vi mem apartan afablecon
  Al li montradis. Se ĝi estas vero--
  Mi aŭdis ĝin en formo de averto--
  Mi devas al vi diri, ke vi mem
  Kredeble ne komprenas tute klare
  Danĝeron, kiu al filino mia
  Kaj al honoro via nun minacas.
  Kiel vi estas unu kun la dua?
  La veron al mi diru!

OFELIO

                       De mallonge
  Al mi li ripetadis kelkajn fojojn,
  Ke li estimas min.

POLONIO

                     Ha, ha! Estimo!
  Parolo de nesperta knabineto!
  Kaj kredas vi al la «estimo» lia?

OFELIO

  Mi mem ne scias, kiel pri ĝi pensi.

POLONIO

  Nu, aŭdu do! Vi estas tre malsaĝa,
  Ke vi akceptas por kontanta mono
  La vortojn, kiuj vere ne enhavas
  Eĉ plej malgrandan indon. Vi vin tenu
  Prudente kaj singarde, ĉar alie
  La malsaĝeco via la grandega
  Vin pereigos!

OFELIO

                Li al mi proponis
  La amon sian pure kaj honeste.

POLONIO

  Jes, pure kaj honeste! Vi, senkapa!

OFELIO

  Li ĵuris al mi, patro mia kara,
  Per ĉiuj sanktaj ĵuroj de ĉielo.

POLONIO

  Kaptiloj por la birdoj! Mi ja scias,
  Ke se la sango bolas, tiam lango
  La ĵurojn ne avaras. Ho, filino,
  Ne prenu vi por fajro tiun flamon,--
  Ĝi lumas, sed ĝi tute ne varmigas,
  Ĝi estingiĝas tuj, ne supervivas
  Eĉ la minuton de la promesado.
  De nun kun via virga afableco
  Avaru pli; la paroladon vian
  Vi ŝatu pli, ne estu tute preta
  Tuj laŭ ordono! La reĝid' Hamleto
  Ankoraŭ estas juna, kaj li havas
  Pli grandan liberecon, ol al vi
  Donata povas esti. Ofelio,
  Mallonge mi sed klare al vi diras:
  Ne kredu al ĵurado lia; ĵuroj
  Similaj estas trompaj delogantoj,
  Antaŭparoloj de tre pekaj petoj;
  Promesojn piajn ili hipokritas,
  Por pli sukcese veni al la celo.
  Per unu vorto: nun vi eĉ minuton
  Ne restu en intima parolado
  Kun la reĝid' Hamleto! Ne kuraĝu
  Forgesi mian tiun ĉi ordonon!
  Nun iru!

OFELIO

           Mi obeos, mia patro. (Ambaŭ foriras.)


SCENO IV

La teraso antaŭ la palaco. Hamleto, Horacio kaj Marcello venas.

HAMLETO

  Ho, kiel akra estas la aero!

HORACIO

  Jes, princo, blovas vento malvarmega.

HAMLETO

  Kioma horo?

HORACIO

            Baldaŭ la dekdua.

MARCELLO

  Ne, ne, jam la dekdua horo batis.

HORACIO

  Ĉu efektive? Mi ne aŭdis. Sekve
  Alproksimiĝas jam la temp', en kiu
  Aperas ordinare la spirito.

(Post la sceno estas aŭdataj tamburado kaj ektondro de pafilego.)

  Ha, kion tio ĉi signifas, princo?

HAMLETO

  La reĝo diligente nun pasigas
  La nokton en gajega festenado;
  Kaj ĉiun fojon, kiam li eltrinkas
  Pokalon, pafilegoj al la mondo
  Anoncas la grandfaron de la reĝo.

HORACIO

  Ekzistas tia moro?

HAMLETO

                     Jes, sendube.
  Sed pensas mi, ke estas pli honore
  Forgesi tian moron, ol ĝin sekvi.
  La brua kaj diboĉa festenado
  Alportis al ni tre malbonan gloron
  Ĉe la popoloj de la tuta mondo.
  Drinkistoj oni nomas nin insulte;
  Kaj tiu ĉi makulo malpurigas
  La gloron de plej grandaj niaj faroj.
  Similan sorton ofte ankaŭ havas
  Privataj homoj, se sen propra kulpo
  Makulon ian ili de naturo
  Ricevis; se ekzemple de naskiĝo--
  En kio ne ilia vol' ja estis--
  Ilia sango estas tro bolanta,
  Rompanta ofte digon de prudento;
  Aŭ se kutimo ilin malbonigis,--
  La mond' ilin atakas sen kritiko,
  Se eĉ iliaj virtoj estas puraj
  Kaj multenombraj. Grajno da malbono
  Por la okul' de l' mondo ofte kovras
  La tutan indon de plej bona homo.

(Aperas la spirito en armaĵo.)

HORACIO

  Ho, vidu, princo, ĝi aperas!

HAMLETO

                                Dio!
  Defendu nin, anĝeloj de ĉielo!

(Li staras kelkajn minutojn senmove.)

  Spirito sankta, aŭ demon' terura,
  Ĉu el ĉielo aŭ el la infero,
  Ĉu vi intencas bonon aŭ malbonon,--
  Aperis vi en tia nobla formo,
  Ke mi paroli devas. Ho, Hamleto,
  Ho, patro, ho vi, reĝo de Danujo,
  Respondu! Ho, ne lasu min perei
  En nesciado! Diru al mi, kial
  Sin levis el la tombo viaj ostoj?
  Kaj la ĉerkujo, kien ni trankvile
  Vin metis, kial ĝi malfermis nun
  La pezan sian buŝon de marmoro,
  Por vin elĵeti? Kion ĝi signifas,
  Ke vi, senviva korpo, en armaĵo
  Denove venis en la lunan lumon,
  Por ektimigi nin, malsaĝajn homojn,
  Kaj nin ataki per teruraj pensoj
  Ne klarigeblaj por l' animo nia?
  Por kio! Diru! Kial? Kion fari?

(La spirito faras signojn al Hamleto.)

HORACIO

  Li vokas vin, ke iru vi kun li,
  Li kvazaŭ volas ion komuniki
  Nur al vi sola.

MARCELLO

                  Kun afablaj gestoj
  Li vokas vin pli malproksimen, princo;
  Sed ho, pro Di', ne iru!

HORACIO

                           Ne, ne iru!

HAMLETO

  Sed tie ĉi ne volas li paroli,
  Kaj mi lin sekvos.

HORACIO

                     Ho, ne, ne, reĝido!

HAMLETO

  Nu, kion do mi timos? Mia vivo
  Ne havas por mi indon, kaj l' animo,
  Senmorta, kiel la spirito mem,
  Ja ne bezonas timi la spiriton.
  Li vokas min denove; mi lin sekvos.

HORACIO

  Sed se li vin allogos al la maro,
  Aŭ eble al la supro de l' ŝtonego,
  Staranta super la senfunda akvo,
  Kaj tie per terura nova vido
  Subite nebuligos vian saĝon
  Kaj pereigos vin? Memoru, princo!
  Jam per si mem al ĉiu viva homo
  Terura estas tiu alta pinto,
  Pendanta super la bruantaj ondoj
  De plej profunda loko de la maro.

HAMLETO

  Li ĉiam vokas. (Al la spirito) Iru, mi vin sekvas!

MARCELLO (retenante Hamleton).

  Ho, princo, vi ne iros!

HAMLETO

                          For la manojn!

HORACIO

  Aŭskultu nin, ne iru!

HAMLETO

                         Mia sorto
  Min vokas, kaj per ĝi mi sentas nun
  En ĉiu vejno de la korpo mia
  Potencan feran forton de leono.

(La spirito faras signojn)

  Li ĉiam vokas! Lasu! Pro ĉielo! (Li sin elŝiras.)
  Fantomon faros mi el ĉiu, kiu
  Kuraĝos min reteni! For! (Al la spirito) Ho, iru!
  Mi post vi iras. (La spirito kaj Hamleto foriras.)

HORACIO

                   Ha, li freneziĝis!

MARCELLO

  Ni sekvu lin! La dev' al ni ordonas!

HORACIO

  Ni iru! Kiel tio ĉi finiĝos?!

MARCELLO

  Malbona io estas en Danujo.

HORACIO

  Nin gardos la ĉielo.

MARCELLO

                        Ni rapidu!


SCENO V

Izolita loko de la teraso. La spirito kaj Hamleto venas.

HAMLETO

  Ho, kien vi kondukas min? Parolu!
  Mi plu ne iros jam!

SPIRITO

                      Aŭskultu!

HAMLETO

                                 Diru!

SPIRITO

  Jam proksimiĝas mia horo. Baldaŭ
  Reiri devos mi al la sulfuraj
  Turmentaj flamoj.

HAMLETO

                    Malfeliĉa patro!

SPIRITO

  Min ne bedaŭru, sed atentu bone,
  Al tio, kion diros mi.

HAMLETO

                         Parolu!
  Atenti estas mia sankta ŝuldo.

SPIRITO

  Kaj venĝi ankaŭ, kiam vi ekscios.

HAMLETO

  Ho, Dio! Venĝi? Kion?

SPIRITO

                         Aŭdu bone.
  Mi estas la spirit' de via patro,
  Mi estas kondamnita longan tempon
  Vagadi en la nokto kaj bruladi
  La tutan tagon en eternaj flamoj,
  Ĝis mi puriĝos de la ĉiuj pekoj
  De mia tera vivo. Se ne estus
  Al mi malpermesite paroladi,
  Rakonton tiam povus mi komenci,
  De kiu ĉiu vort' al vi dispremus
  La koron, rigidigus vian sangon,
  El kapo elsaltigus la okulojn,
  Kaj ĉiun vian haron disstarigus
  Simile al haregoj de histriko.
  Sed la misteroj de posttomba vivo
  Ne devas soni al orelo tera.
  Aŭskultu! Se vi amis vian patron...

HAMLETO

  Ho, Dio!

SPIRITO

           Venĝu por mortigo lia!

HAMLETO

  Mortigo?

SPIRITO

           Jes, mortigo plej malnobla,
  Terura, nenatura, neaŭdita.

HAMLETO

  Ho, nomu lin! Ke povu mi tuj flugi,
  Simile al la penso de amanto
  Mi flugu venĝi tuj.

SPIRITO

                       Vi ŝajnas preta
  Vi estus dorma, kiel pala herbo,
  Kreskanta sur la bordo de la Leto,
  Se restus vi trankvila. Aŭdu, filo:
  La famon oni faris, ke en tempo
  De mia dormo en ĝardeno mia
  Serpento mordis min; kaj oni trompas
  Per la mensoga fam' pri mia morto
  L' orelon de la regno; tamen sciu,
  Ho, nobla mia filo: la serpento,
  De kies mordo mortis via patro,
  Nun portas lian kronon.

HAMLETO

                          Mia onklo!
  Ho, la profeta mia antaŭsento!

SPIRITO

  Jes, tiu plej malnobla adultulo
  Per sorĉo de la sprito, per perfido
  (Ho, malbenita sprito kaj donacoj!)
  Delogis la reĝinon ŝajne virtan
  Al la plezuroj de malnobla amo.
  Hamleto mia! Ho, kia defalo!
  De mi, kies la amo estis sankta,
  Sendekliniĝa ĉiam de la ĵuro,
  Farita en la tago de l' edziĝo,--
  Ŝi malaltiĝis al pekulo, kiun
  Per ĉio la naturo ja malbenis!
  Sed kiel virton peko ne delogas,
  Se ĝi eĉ en ĉiela vest' aperas,
  Tiel volupto, se eĉ kun anĝelo
  Vi ligos ĝin, enuas tamen baldaŭ
  Kaj serĉas ion novan... Sed silentu!
  Mi sentas jam aeron de mateno,--
  Mi mallongigos la rakonton. Kiam
  En la ĝardeno laŭ kutimo mia
  Mi dormis post tagmezo, via onklo
  Mallaŭte alŝteliĝis kaj enverŝis
  Al mi en la orelon plej teruran
  Venenon el malgranda boteleto,
  Venenon tian, kiu tre rapide
  Trakuras tuj la tutan homan korpon
  Kaj, kvazaŭ acidaĵo en la lakto,
  Momente malbonigas en la korpo
  La tutan puran sangon. Mi pereis,
  Kaj lepro mian tutan glatan korpon
  Tuj kovris per abomeninda ŝelo.
  Kaj tiel mi perfide en la dormo
  Per frata mano estis senigita
  De l' vivo, krono kaj edzino kune,
  Mi estis mortigita en florado
  De miaj pekoj, sen konfesodono,
  Sen komunio sankta; la kalkulon
  Ne resuminte, estis mi sendita
  Kun ĉiuj kulpoj sur la kapo
  Al granda, fina juĝo.

HAMLETO

                         Ho, terure!

SPIRITO

  Se havas vi animon, ne permesu,
  Ke reĝa lito de Danujo servu
  Por sangomiks' adulta kaj volupto.
  Sed kiel ajn vi volos tion fari,--
  Vi ne makulu vian filan koron:
  Nenion faru kontraŭ la patrino,--
  Ŝin juĝos la ĉielo kaj la pikoj
  De ŝia propra koro. Nun adiaŭ!
  La paliĝado de l' lumanta vermo
  Anoncas la aperon de l' mateno.
  Adiaŭ, filo, kaj memoru min! (Foriras.)

HAMLETO

  Ho, vi, ĉielo! Tero! Eble ankaŭ
  L' inferon voki?--Fi, halt' mia koro!
  Ne maljuniĝu tuj, ho mia korpo!
  Fortike vi min portu! Vin memori?
  Jes, malfeliĉa patro! Tiel longe,
  Ĝis mia kapo perdos la kapablon
  De ĉia memorado! Vin memori?
  Sed de l' tabulo de memoro mia
  Forviŝos mi nun ĉion, kio restis,
  Sentencojn ĉiujn el la libroj, ĉiujn
  Pentraĵojn, postesignojn, kiujn lasis
  Sur ĝi la pasintaĵo kaj juneco,
  Observojn kaj la spertojn de la vivo;
  Ordono via vivos tute sola
  De nun en mia cerbo, ne miksita
  Kun io malpli inda. Ho, ĉielo!
  Virino malhonesta kaj perfida!
  Fripono! Vi, fripono ridetanta!...
  La tabuleton donu! Mi enskribos,
  Ke oni povas ĉiam ridetadi
  Kaj tamen esti friponeg'. Almenaŭ
  En nia lando tio estas ebla. (Li skribas.)
  Mi vin enskribis, onklo! Nun al mia
  Deviz'! «Adiaŭ kaj memoru min!»
  Mi ĵuris.

HORACIO (post la sceno).

             Princo! Princo!

MARCELLO (post la sceno).

                             Princ' Hamleto!

HORACIO (post la sceno).

  Ho, Dio lin defendu!

HAMLETO (decide, al si mem).

                       Tiel estu!

MARCELLO (post la sceno).

  He! Princo! He!

HAMLETO

                  He! kara mia, he!
  Al mi, birdeto mia, he! mi estas.

(Horacio kaj Marcello venas.)

MARCELLO

  Nu, kio do sinjoro?

HORACIO

                      Kio nova?

HAMLETO

  Ho, tre mirinde!

HORACIO

                   Diru, kara princo.

HAMLETO

  Vi elbabilos.

HORACIO

                Ne, pro la ĉielo!

MARCELLO

  Mi ankaŭ ne.

HAMLETO

                He, kion vi parolas
  Ĉu oni povus kredi?! Vi silentos?

HORACIO kaj MARCELLO

  Jes, jes, pro la ĉielo, kara princo!

HAMLETO

  En tuta la Danujo vi ne trovos
  Friponon, kiu estus hom' honesta.

HORACIO

  Spirito ne bezonis ja sin levi
  El tombo, por sciigi nin pri tio.

HAMLETO

  Vi estas prava. Tial mi nun pensas,
  Sen plua disputado ni jam povas
  Al ni la manojn premi reciproke
  Kaj iri hejmen. Iru, kien vokas
  Vin la aferoj kaj deziroj viaj--
  Aferojn kaj dezirojn ĉiu havas--
  Mi ankaŭ, la mizera, iros fari
  Aferon mian,--mi nun iros preĝi.

HORACIO

  Malklare kaj tre strange vi parolas.

HAMLETO

  Ha, mi bedaŭras, ke mi vin ĉagrenas.
  Mi ĝin bedaŭras el la tuta koro.

HORACIO

  Vi ne ĉagrenas nin.

HAMLETO

                       Ne, Horacio,
  Ĉagren' ĝi estas, pro Patriko sankta...
  Pri la spirito de mi al vi diros,
  Ĝi estas tre senkulpa kaj honesta.
  La scivolecon pri la estintaĵo
  Vi venkos, kiel povos. Nun, kolegoj,
  Amataj kunlernantoj kaj amikoj,
  Malgrandan unu peton mi vin petos.

HORACIO

  Parolu, princo, ni ĝin certe faros.

HAMLETO

  Neniu devas scii pri l' apero
  De nuna nokto.

HORACIO kaj MARCELLO

                 Ni promesas, princo.

HAMLETO

  Sed ĵuru!

HORACIO

             Pro honoro, mi silentos!

MARCELLO

  Mi ankaŭ, pro honor'!

HAMLETO

                         Sur mia glavo!

MARCELLO

  Ni ĵuris jam, sinjoro.

HAMLETO

                          Sed mi petas,
  Sur mia glavo ĵuru al mi.

SPIRITO (sub la tero).

                             Ĵuru!

HAMLETO

  Ha, mia kara! Vi al ni alrampis?
  Nu, bone! La bravul' aŭskultas. Ĵuru!

HORACIO

  Sed kiel ĵuri?

HAMLETO

                  Ke neniam vi
  Parolos eĉ per unu sola vorto
  Pri tio, kion en la lasta nokto
  Vi vidis. Ĵuru sur la glavo!

SPIRITO (sub la tero).

                                Ĵuru!

HAMLETO

  Hic et ubique? Ŝanĝu ni la lokon!
  Al mi, sinjoroj! Metu viajn manojn
  Denove sur la glavon kaj ripetu,
  Ke vi neniam al neniu diros
  Pri la apero de la nokto. Ĵuru
  Pri tio ĉi sur mia glavo!

SPIRITO (sub la tero).

                             Ĵuru!

HAMLETO

  Ha, brave, mia talp'! Vi bone fosas!
  Pli malproksimen do, amikoj!

HORACIO

                               Dio!
  Tre strange kaj neniel kompreneble!

HAMLETO

  Plej bona estos, se vi ĝin forgesos!
  Ekzistas en ĉiel' kaj sur la tero
  Pli da aferoj, ol en la lernejoj
  Instruas filozofoj, Horacio.
  Sed venu! Kaj mi tie ĉi denove
  Vin petas, ĵuru: kiel ajn mirindaj
  Al vi agado mia poste ŝajnos,
  Se eble poste trovos mi utile
  Ŝajnigi, ke mi perdis la prudenton,--
  Neniam vi kunmetu viajn manojn
  En tia formo, nek la kapon vian
  Balancu tiel, nek per parolado
  Dusenca montru, ke vi ion scias,--
  Ekzemple: «nu, ni scias», aŭ «ni povus,
  Se ni nur volus», aŭ «se nur paroli
  Ni povus», aŭ «ekzistas unu punkto»...
  Ne helpu al vi Dio en mizero,
  Se tion ĉi vi faros,--ĵuru!

SPIRITO (sub la tero).

                                Ĵuru!

HAMLETO

  Ripozu, ho, spirito malfeliĉa!
  Kaj nun, sinjoroj, mi min rekomendas
  Al vi kun mia tuta amikeco.
  Kaj ĉion, kion mi, malriĉa, povas
  Al vi alporti aman kaj amikan,
  Kun Dia help' al vi mi ne rifuzos.
  Ni iru! Kaj denove mi vin petas,
  La fingron ĉiam tenu sur la buŝo!
  Ni vivas en terura tempo! Ve,
  Ke mi naskiĝis esti la punanto!
  Nu, venu do! Ni iros ĉiuj kune.

(Ĉiuj foriras.)




AKTO II


SCENO I

Ĉambro en la domo de Polonio. Eniras Polonio kaj Reinhold.

POLONIO

  Jen tiujn ĉi paperojn kaj la monon
  Al li transdonu!

REINHOLD

                   Jes, sinjoro, bone.

POLONIO

  Sed antaŭ ol viziti lin, vi faros
  Prudente, se vi bone eldemandos
  Pri la konduto lia.

REINHOLD

                      Efektive,
  Mi mem intencis tion fari.

POLONIO

                             Bone!
  Tre bone! Antaŭ ĉio vi demandu,
  Kielaj Danoj loĝas en Parizo,
  De kia speco, kiel ili vivas,
  Kun kiu kaj en kiaj societoj;
  Se per demandoj tiel deflankiĝaj
  Vi vidos, ili konas mian filon,
  Vi venos pli proksime al la celo,
  Ol per demandoj rektaj. Agu, kvazaŭ
  Vi konus lin nur iom, malproksime;
  Ekzemple: «Ha, mi konas lian patron,
  Kaj lian familion, eĉ lin mem
  Mi iom konas». Ĉu vi min komprenas?

REINHOLD

  Ho, jes, sinjoro!

POLONIO

                    «Eĉ lin mem», vi diros,
  «Sed nur malmulte; se mi ne eraras,
  Li estas tre sovaĝa, faras tion
  Kaj tion...» nun vi povas lin kulpigi
  Per plej diversaj elpensitaj faktoj;
  Nur ne per ia malbonaĵo, kiu
  Al li alporti povus malhonoron!
  Ho, nur ne tion! Gardu vin de tio!
  Nur tiajn faktojn, kiuj ordinare
  Junecon akompanas.

REINHOLD

                     Nu, ekzemple
  Ludado...

POLONIO

            Jes! drinkado, duelado,
  Insultemeco, aŭ malpacemeco,
  Eĉ petolado kun virinoj.

REINHOLD

                            Tamen
  Ĉu tio jam ne estos malhonoro?

POLONIO

  Ho, ne, se vi nur lerte ĝin esprimos.
  Ne diru, ke li estas tute sklavo
  De volupteco; ne, prezentu liajn mankojn
  En tia lumo, ke ili aperu
  Kiel makuloj nur de libereco,
  Esprimoj de flameco de l' spirito,
  Ekboloj de senbrida juna sango.

REINHOLD

  Sed, ho, sinjoro...

POLONIO

                      Kial tion fari?

REINHOLD

  Jes, mi dezirus scii, kia celo...

POLONIO

  Nu, vidu, mia plano estas tia,
  Kaj mi esperas, ke ĝi bone fruktos:
  Se vi sur mian filon tiel ĵetos
  La makuletojn, tiam diligente
  Atentu! Se kunparolanto via
  La junan homon iam vidis kulpan
  En la malvirtoj ĵus nomitaj, tiam,
  Ho, kredu, li en tia maniero
  Al vi sin turnos: «Jes, sinjoro mia»,
  Aŭ «jes, amiko», aŭ «jes, estimata»,
  Aŭ kiel ajn en tiu lando estas
  La form' uzata de ekparolado...

REINHOLD

  Nu, bone.

POLONIO

            Kaj li poste faros tiel:
  Li faros... jes... kion mi volis diri?..
  Mi volis ion diri... Al diablo!
  Nu, kie do mi haltis? He?

REINHOLD

                            Vi haltis
  Ĉe l' vortoj «li en tia maniero
  Al vi sin turnos»

POLONIO

                    Ha! Al vi sin turnos.
  Li turnos sin al vi: «Jes, mi lin konas,
  Sinjoron tiun vidis mi hieraŭ,
  Aŭ antaŭ kelka temp', aŭ kiam ajn;
  En tia aŭ tiela societo;
  Li tie efektive alte ludis,
  Li tie estis en malsobra stato,
  Li tie sin batadis kun kolegoj»;
  Aŭ «mi lin vidis, kiam li eniris
  En domon de virinoj de malĉasto»;
  Aŭ tiel plu. Kaj tiam vi rimarkos,
  Ke via kaptileto la mensoga
  Alkaptis la ezokon de la vero;
  Kaj tiel ni, sprituloj, ĉiam povas
  Per anguletoj kaj per artifikoj,
  Per kurba voj' al rekta celo veni;
  Kaj tiel vi laŭ mia klarigado
  Facile elesploros mian filon.
  Ĉu vi komprenis bone?

REINHOLD

                         Jes, sinjoro.

POLONIO

  Kaj nun kun Dio iru! Bonan vojon!

REINHOLD

  Sinjor'...

POLONIO

             Vi ankaŭ mem lin elobservu,
  Per la rilat' al vi.

REINHOLD

                       Mi ĉion faros.

POLONIO

  Ke li nur diligente muzikadu!

REINHOLD

  Tre bone. Mi salutas!

POLONIO

                        Nu, adiaŭ!

(Reinhold foriras. Eniras Ofelio.)

POLONIO

  Nu, kio, Ofelio? Kio nova?

OFELIO

  Ha, estimata patro! De teruro
  Mi tuta tremas!

POLONIO

                  Kio do fariĝis?

OFELIO

  En mia ĉambro sidis mi, kudrante,--
  Subite venas la reĝid' Hamleto,
  Kun disŝirita vesto, sen ĉapelo,
  La ŝtrumpoj disligitaj kaj malpuraj
  Senorde pendas sur la maleoloj;
  Tre pala, kun piedoj skuiĝantaj;
  Kun vido tiel plena de teruro,
  Kvazaŭ li venus ĵus el la infero,
  Por antaŭdiri ian teruregon.

POLONIO

  De am' al vi li eble freneziĝis?

OFELIO

  Sinjoro, mi ne scias, sed mi timas,
  Ke tiel estas.

POLONIO

                 Kion do li diris?

OFELIO

  Li prenis mian manon kaj ĝin premis,
  Kaj poste sin retiris kaj, tenante
  La duan manon super la okuloj,
  Li rigardadis sur vizaĝon mian
  Kun tia atenteco, kvazaŭ volus
  Li pentri ĝin. Li tiel longe staris;
  Kaj fine, ekskuinte mian manon,
  Tri fojojn balancinte sian kapon,
  Ekĝemis li kun tia sopireco
  Kaj tia profundeco, kvazaŭ volus
  Li kun la ĝemo fini sian vivon.
  Kaj poste li min lasis iri for,
  Kaj ankaŭ mem foriris, sed la kapon
  Ankoraŭ ĉiam tenis li turnite
  Al mia flanko, ĝis li malaperis.

POLONIO

  Sufiĉe! Venu! al la reĝ' ni iru!
  Ĝi estas freneziĝo de la amo;
  La amo ruinigas la amanton,
  Kondukas al decidoj malesperaj,
  La homon ofte ĝi turmentas pli,
  Ol ĉiuj la pasioj en la mondo.
  Bedaŭras mi la princon! Ĉu vi eble
  Akceptis lin jam tro maldelikate?

OFELIO

  Ne, kara patro; laŭ ordono via
  Mi nur de li leterojn ne akceptis
  Kaj malpermesis vizitadi min.

POLONIO

  Nu, tio ĉi lin certe frenezigis.
  Bedaŭras mi jam mian severecon.
  Mi pensis ja, ke li nur petoladas
  Kaj volas pereigi vin. Ho, Dio,
  Ho, mia malbenita suspektado!
  Ni, maljunuloj, havas la kutimon
  Tro malproksime peli la singardon,
  Kiel junuloj ofte tro suferas
  Je absoluta manko de singardo.
  Ni iru al la reĝo! La konfeso
  Ne plaĉos al la reĝo, sed pli multe
  Lin kolerigus la kaŝado. Venu!

(Ambaŭ foriras.)


SCENO II

Ĉambro en la palaco. La reĝo, la reĝino, Rosenkranz, Güldenstern
kaj korteganoj.

REĜO

  Ni vin salutas, nia Rosenkranz
  Kaj nia Güldenstern! Ne sole vidi
  Ni volis vin, sed ankaŭ la bezono
  De viaj servoj igis nin vin voki.
  Vi aŭdis jam pri la metamorfozo
  De la reĝid' Hamleto: nek ekstere
  Kaj nek interne li similas nun
  Al tio, kio li antaŭe estis.
  La kaŭzon, kiu, krom la patra morto,
  Al tia stato nun lin alkondukis,
  Ne povas mi diveni. Nun mi petas
  Vin ambaŭ, kiuj tutan la junecon
  Kun li pasigis kune kaj tre bone
  Lin konas,--vin mi petas, volu resti
  Tra kelka tempo en palaco nia,
  Penadu lin altiri al amuzoj
  Kaj ĉe okazoj esploradu lerte
  La kaŭzon, kiu premas lin kaŝite.
  Se konos ni la kaŭzon, ni jam povos
  Kuraci lin.

REĜINO

              Sinjoroj miaj karaj,
  Pri vi li tiel ofte paroladis,--
  Mi scias, li vin amas pli, ol ĉiujn.
  Se vi konsentos fari la komplezon
  Al ni kaj ĉe ni resti kelkan tempon,
  Por helpi al la malfeliĉo nia,
  Ni rekompencos la viziton vian
  Per plej konvena reĝa rekompenco.

ROSENKRANZ

  Vi havas rajton, viaj reĝaj moŝtoj,
  Al ni ordoni. Vi ne devas peti
  Pri tio, kio estas nia ŝuldo.

GÜLDENSTERN

  Obeos ni kaj ambaŭ ni promesas
  Laŭ ĉiuj fortoj servi akurate
  Al viaj reĝaj moŝtoj.

REĜO

                          Ni vin dankas,
  Ho, karaj Rosenkranz kaj Güldenstern!

REĜINO

  Mi dankas vin, ho, karaj Güldenstern
  Kaj Rosenkranz! Vizitu plej rapide
  Hamleton, mian filon malfeliĉan.
  Kaj iu el la korteganoj iru
  Sinjorojn akompani al Hamleto!

GÜLDENSTERN

  La Plejpotenca faru nian venon
  Por li saniga!

REĜINO

                 Dio volu! Amen!

(Rosenkranz, Güldenstern kaj kelkaj korteganoj foriras. Venas
Polonio.)

POLONIO

  Afabla reĝo! Jam el Norvegujo
  Revenis la senditoj kun sukceso.

REĜO

  Vi ĉiam estis patro de agrablaj
  Sciigoj.

POLONIO

           Ĉu ne vere, mia reĝo?
  Jes, kredu, mia reĝo, mi dediĉas
  La tutan mian kapon kaj animon
  Post mia Dio nur al mia reĝo.
  Kaj nun mi pensas--se la cerbo mia
  Ne ĉesis sur vojeto de prudento
  Sukcese ĉasi--ke la veran kaŭzon
  De l' freneziĝo de l' reĝid' mi trovis.

REĜO

  Ho, diru! Mi rapide volas aŭdi!

POLONIO

  Aŭskultu antaŭ ĉio la senditojn;
  Kaj mia bona scio al vi estu
  Postmanĝo al festeno la agrabla.

REĜO

  Nu, bone, alkonduku la senditojn! (Polonio foriras.)
  Li diras, ho, Gertrudo mia kara,
  Ke trovis li la kaŭzon de malsano
  De via filo.

REĜINO

               Mi la kaŭzon vidas
  Nur en la morto de la patro lia
  Kaj en edziĝo nia tro rapida.

REĜO

  Ni baldaŭ ĉion scios, mia kara.

(Polonio revenas kun Voltimand kaj Kornelio.)

  Ni vin salutas, karaj revenintoj!
  Rakontu, Voltimand, kion alportis
  Vi de la frato nia la Norvega?

VOLTIMAND

  Redonon de salut' kaj bondeziroj.
  Tuj post' alveno nia li elsendis
  Ordonon, por haltigi la preparojn
  De sia nev', pri kiu li supozis,
  Ke li armiĝas kontraŭ la Polujo;
  Li post esploro efektive vidis,
  Ke ĉio estis kontraŭ via moŝto.
  Kaj ĉagrenita, ke malsanon lian
  Kaj maljunecon oni tiel trompis,
  Li sendis tuj, por voki Fortinbrason,
  Riproĉis lin severe, kaj la nevo
  Solene ĵuris, ke li plu neniam
  Batalos kontraŭ via reĝa moŝto.
  Per tio ĝojigita, la maljuna
  Por li asignis la salajron jaran
  De tri mil kronoj kaj al li permesis
  Kontraŭ Polujo uzi la varbitan
  Militistaron; kaj por via moŝto
  Al ni li donis jenan skriban peton,
  Ke vi permesi volu al l' anaro
  Tra via lando fari la trairon
  Sub la kondiĉoj, kiujn pli detale
  Vi legos en la jena skriba peto.

REĜO

  Ni trovas ĉion bona. Ni en tempo
  Pli oportuna legos kaj pripensos
  Kaj donos la respondon. Vin ni dankas
  Por viaj penoj kaj fidela servo.
  Nun iru vi ripozi, kaj hodiaŭ
  Al la vespero ni vin petas veni
  Kun ni festeni. Estu bonaj gastoj!

(Voltimand kaj Kornelio foriras.)

POLONIO

  Nun la negoco estas jam finita.
  Ho, reĝo kaj reĝino, se mi volus
  Komenci nun klarigojn, kio estas
  Reĝa moŝteco, kio servemeco,
  Kaj kial tago estas tago, kial
  La nokto estas nokto, tempo--tempo:
  Signifus tio perdi senutile
  La tagon kaj la nokton kaj la tempon;
  Ĉar mallongeco estas la spirito
  De saĝo kaj multevorteco estas
  La korpo kaj ekstera ornamaĵo,
  Mi ĉion tial diros tre mallonge.
  La nobla via filo freneziĝis;
  Mi diras «freneziĝis», ĉar en kio
  Konsistas freneziĝo? Ja en tio,
  Ke oni frenezumas. Sed ni lasu
  Ĝin flanke kaj komencu...

REĜINO

                             Mi vin petas.
  Pli da enhavo, malpli da artaĵo!

POLONIO

  Mi ĵuras, mi parolas sen artaĵo!
  Li estas nun freneza,--estas vero;
  Kaj vere tio estas tre domaĝa,
  Kaj tre domaĝe, ke ĝi estas vero;
  Cetere mi konsentas, ke mi uzis
  Figuron neprudentan,--ni ĝin lasu,
  Kaj mi sen arto iru al l' afero.
  Ni sekve diras, ke li freneziĝis;
  Nun restas, ke ni trovu nur la kaŭzon
  De la efekto, aŭ, pli vere diri,
  De la difekto, ĉar neniu dubas,
  Ke tiu ĉi difekt-efekto havas
  Sendube ian kaŭzon. Nun finite,--
  La stato de l' afero estas tia:
  Atenti volu! (Li elprenas paperon el la poŝo.)
               Mi filinon havas
  --Mi havas ŝin, ĉar ŝi ja estas mia--
  Nun el obeo, kiun ŝi ja ŝuldas,
  Ŝi tion ĉi al mi transdonis. Vidu
  Kaj konsideru! (Li legas)

«Al la ĉiela, la idolo de mia animo, la ravanta Ofelio»--Tio ĉi
estas malbona frazo, triviala frazo; «ravanta» estas triviala
frazo.--Sed aŭskultu plu: «Al ŝia belega delikata brusto tiuj
ĉi linioj» k. t. p.

REĜINO

  Ĉu tion ĉi Hamleto al ŝi sendis?

POLONIO

  Ho tuj, reĝino, mi raportos ĉion.
  (Li legas.) «Dubu pri la sun' super la tero,
  Dubu, ĉu en steloj brilas flamo,
  Dubu pri vereco de la vero,
  Sed ne dubu nur pri mia amo.

Ho, kara Ofelio, la versofarado ne prosperas al mi; mi ne posedas
la arton ritmigi miajn sopirojn; sed ke mi forte vin amas, ho
plej kara mia, tion ĉi kredu al mi. Adiaŭ! Via por eterne,
plej kara fraŭlino, tiel longe kiel tiu ĉi tera maŝino al li
apartenas--Hamleto.»

  Jen tion en ŝuldata obeado
  Al mi filino mia montris. Ankaŭ
  Pri ĉio, kion li al ŝi parolis,
  Precize laŭ la tempo kaj la loko
  Kaj maniero ŝi al mi raportis.

REĜO

  Sed kiel ŝi akceptis lian amon?

POLONIO

  Kiele pensas vi pri mi?

REĜO

                          Mi pensas,
  Vi estas hom' fidela kaj honesta.

POLONIO

  Mi tion pruvos. Kion do vi pensus,
  Se mi, vidante, kiel tiu amo
  Disvolvas sin (mi tion bone vidis
  Ankoraŭ antaŭ ol filino mia
  Al mi rakontis),--kion pensus vi,
  Aŭ kion pensus ŝia reĝa moŝto,
  Reĝino mia alte estimata,
  Se mi en la afero ludus rolon
  De leterujo aŭ de skribotablo,
  Se mi silente, mute mian koron
  Por tio fermus kaj sen ia faro
  Rigardus tiun amon? Kion tiam
  Vi povus pensi pri persono mia?
  Ne, mi alpaŝis rekte al l' afero
  Kaj tiel diris al filino mia:
  «Reĝida moŝt' Hamleto estas princo,
  Por vi tro alta; ne kuraĝu ludi!»
  Kaj mi al ŝi ordonis, ke ŝi tenu
  Sin malproksime de la princ' Hamleto,
  Leterojn ne akceptu, nek donacojn.
  Ordonon mian patran ŝi plenumis,
  Kaj li, nun rifuzita (vi permesu
  Ke mi raportu per mallongaj vortoj),
  Fariĝis tre malĝoja kaj li perdis
  La apetiton, poste eĉ la dormon,
  Li baldaŭ perdis ankaŭ sian forton
  Kaj poste perdis ankaŭ la konscion,
  Kaj tiel ŝtup' post ŝtupo li enfalis
  En la frenezon, kiu nun lin premas
  Kaj ĉiujn nin sincere malĝojigas.

REĜO (al la reĝino).

  Vi pensas, ke ĝi povus esti ebla?

REĜINO

  Tre povas esti.

POLONIO (al la reĝo).

                  Ĉu eĉ unu fojon
  Vi iam vidis, ke mi kun certeco
  Raportis: «tiel estas», kaj en vero
  Ne estis tiel?

REĜO

                 Ne, mi ne memoras.

POLONIO (montrante sian kapon kaj ŝultrojn).

  Deprenu al mi tion nun de tio,
  Se ne senduban veron mi raportas.
  Se postesigno gvidas min, mi trovos
  La kernon de la vero, se ĝi sidus
  Eĉ en la plej profunda kaŝiteco.

REĜO

  Sed kiel ni esplorus pli precize?

POLONIO

  Vi scias, ke tre ofte tutajn horojn
  Li promenadas en la galerio.

REĜINO

  Jes, efektive.

POLONIO

                 Nun filinon mian
  Mi tien lasos; vi kun mi vin kaŝos
  Ekzemple post tapiŝo, por observi.
  Se li ne amas ŝin kaj ne per tio
  Li freneziĝis, tiam mi ne estu
  Pli via kortegano-konsilanto.
  Mi tiam plugu kampon, paŝtu bruton.

REĜO

  Ni vidu. (Eniras Hamleto, legante.)

REĜINO

           Jen li venas, ion legas,--
  Kun kia malgajeco en vizaĝo!

POLONIO

  Mi petas vin, vi ambaŭ tuj foriru!
  Mi tuj al li alpaŝos, vi permesu!

(La reĝo, reĝino kaj korteganoj foriras).

POLONIO (al Hamleto).

Kiele fartas mia bona princo?

HAMLETO

Dank' al ĉielo, bone!

POLONIO

Ĉu vi min konas, via princa moŝto?

HAMLETO

Tre bone. Vi ja estas fiŝisto?

POLONIO

Ne, mia princo.

HAMLETO

Tiam mi dezirus al vi, ke vi estu tia honesta homo.

POLONIO

Honesta, mia princo?

HAMLETO

Jes, sinjoro, esti honesta en tiu ĉi mondo signifas esti elektita
inter dek mil.

POLONIO

Tute vere, mia princo.

HAMLETO

Ĉar se la suno naskas vermojn en malviva hundo... diaĵo, kiu kisas
mortintaĵon... Ĉu vi havas filinon?

POLONIO

Jes, mia princo.

HAMLETO

Ne permesu al ŝi iri en la suno. Fruktoportado estas beno: sed
ĉar via filino povus porti fruktojn,--gardu vin amiko.

POLONIO

Kion vi komprenas sub tio ĉi? (Flanken) Ĉiam pri mia filino.
Kaj tamen li antaŭ momento ne konis min; li diris, ke mi estas
fiŝisto. Li venis malproksimen, tre malproksimen! Estas vero,
en mia juneco la amo ankaŭ kondukis min en tre danĝeran
situacion, preskaŭ tiel same danĝere kiel lin. Mi denove
ekparolos al li. (Laŭte) Kion vi legas, mia princo?

HAMLETO

Vortojn, vortojn, vortojn.

POLONIO

Sed kia estas la enhavo?

HAMLETO

Vi volas ion havi?

POLONIO

Ne, mi demandas, pri kio estas parolate en tiu ĉi libro,
mia princo.

HAMLETO

Kalumnioj, mia sinjoro! La malnobla satira verkisto de tiu ĉi libro
diras, ke maljunaj homoj havas grizajn barbojn, ke iliaj vizaĝoj
estas su